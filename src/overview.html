<!DOCTYPE HTML PUBLIC "-//W3C//DTD HTML 3.2 Final//EN">
<html>
<head>
	<meta http-equiv="Content-Type" content="text/html; charset=utf-8" />
</head>
<body bgcolor="white">
CoolKey to wieloplatformowy program do nauki bezwzrokowego pisania na klawiaturze.
<br><br>
Strona domowa programu:<br>
<a href="http://code.google.com/p/coolkey/" target="_blank">http://code.google.com/p/coolkey/</a>

<h3>Instrukcja użytkowania</h3>
<p>
CoolKey jest programem do nauki bezwzrokowego pisania na klawiaturze. Pisanie na klawiaturze bezwzrokowo i dziesięcioma palcami jest bardzo szybkie i wygodne. Rozpowszechniona metoda "hunt and peck" (pisania z patrzeniem na klawiaturę, zwykle dwoma palcami) pozwala osiągać prędkości podobne jak przy pisaniu długopisem na papierze - około 150 znaków na minutę. Kilka tygodni treningu pisania bezwzrokowego pozwala bez trudu znacznie przekroczyć tą prędkość, a w dalszej perspektywie pisać dwa, lub nawet trzy razy szybciej. Są osoby osiągające prędkości rzędu 500 znaków na minutę i więcej (rekord świata wynosi ponad 1000). Jeśli zaś chodzi o wygodę i ergonomię, to znajdujemy w tej dziedzinie kolejny argument "za". Pisząc bezwzrokowo, nie musimy spoglądać bez przerwy na przepisywany tekst, a dzięki temu będziemy działać znacznie sprawniej. Bardziej równomierne używanie palców i brak konieczności poruszania ramionami uchronią nas przed zmęczeniem i nadwerężeniami. Jak widać, pisanie bezwzrokowe ma same zalety!
</p><p>
Po uruchomieniu programu, automatycznie rozpoczęty zostanie kurs nauki bezwzrokowego pisania. Zobaczysz przed sobą tekst pierwszej lekcji kursu, w której poznasz litery <i>a</i>, <i>s</i>, <i>d</i> i <i>f</i>. Aby zacząć naukę, po prostu zacznij przepisywać zadany tekst. Najpierw jednak warto kliknąć na przycisk <i>Instrukcja do lekcji</i>, aby zapoznać się z właściwym sposobem przepisywania zadanych liter. Po przejściu do kolejnych lekcji, informacja ta będzie wyświetlana automatycznie. Aby zaliczyć daną lekcję, należy przepisać zadany w niej tekst z właściwą prędkością (co najmniej 100 znaków na minutę) i poprawnością (ponad 98%). W menu <i>Pojedynczy test</i> masz dostęp do wszystkich lekcji, ale wskazane jest ćwiczenie ich za pomocą wbudowanych w program kursów.
</p><p>
Jeśli w jakimś momencie będziesz miał wątpliwości, którym palcem wciskać który klawisz, zawsze możesz wcisnąć przycisk <i>Palcowanie</i>. Pokaże się wtedy rysunek przedstawiający typową klawiaturę (a konkretnie tzw. część alfanumeryczną, przeznaczoną do pisania tekstu) i sposób, w jaki należy trzymać palce nad klawiszami. Palce lewej ręki znajdować się powinny nad klawiszami a, s, d oraz f, a prawej nad j, k, l oraz ";". Po wciśnięciu któregoś z pozostałych klawiszy, palec powiniem powrócić na swoją standardową pozycję w środkowym rzędzie. Kciuki zajmują się altem i spacją. Jak łatwo się domyślić, kolory mówią, którymi palcami powinno się uderzać poszczególne klawisze. Na przykład: lewy serdeczny wciska x, s, w i 3, a prawy wskazujący n, m, h, j, y i tak dalej. Na początku nauki będziesz musiał po prostu zapamiętać, gdzie leży jaki klawisz (ze względu na to, że nie będziesz patrzeć na klawiaturę), ale po około tygodniu-dwóch regularnych ćwiczeń z programem, na pewno uda ci się już "oswoić" z całą klawiaturą i będziesz wciskać klawisze odruchowo, zamiast świadomie przypominać sobie ich pozycje.
</p><p>
W programie do wyboru jest kilka rodzajów kursów, które możesz rozpocząć wybierając z menu <i>Kurs &rarr; Rozpocznij nowy kurs</i>. Oprócz standardowego układu klawiatury QWERTY, istnieje możliwość nauki układu klawiszy Dvorak. Jest to układ klawiszy specjalnie przystosowany (w przeciwieństwie do QWERTY) do optymalnego pisania. Jego zwolennicy twierdzą, że można za jego pomocą osiągnąć większą prędkość pisania oraz zapewnia on większą wygodę i mniejsze zmęczenie rąk podczas długiego pisania. Wszystkie najczęściej używane systemy operacyjne pozwalają na zmianę układy klawiatury na układ Dvoraka. W systemie Windows można tego dokonać poprzez <i>Panel Sterowania &rarr; Opcje regionalne i językowe &rarr; Języki &rarr; Szczegóły</i>. W systemie Linux można do tego wykorzystać polecenie <i>setxkbmap dvorak</i> (oraz <i>setxkbmap us</i> aby przełączyć się z powrotem). W systemie Mac OS X układ klawiatury można zmienić w <i>System Preferences &rarr; International &rarr; Input Menu</i>.
</p><p>
Zanim rozpoczniesz naukę pisania bezwzrokowego, powinieneś wiedzieć o kilku rzeczach. Najpierw przypatrz się warunkom, w jakich pracujesz przy komputerze. Aby dobrze pisać, powinieneś przybrać postawę swobodną, lecz wyprostowaną. Pomoże ci w tym dobranie odpowiedniego krzesła; oczywiście najlepiej, aby miało regulowaną wysokość oparcia. Dostosuj ją tak, aby oczy mieć nieco powyżej środka ekranu. Przedramiona powinny leżeć poziomo, aby ręce się nie męczyły. Pamiętaj też, aby ewentualny tekst, który wpisujesz do komputera był dobrze oświetlony.
</p><p>
Upewnij się też, że masz odpowiednią klawiaturę, nadającą się do pisania. Oczywiście, każda się do tego nadaje; jednak są wśród nich lepsze i gorsze. Najlepiej mieć nowoczesną, tak zwaną klawiaturę ergonomiczną, która nie pozwala rękom szybko się zmęczyć. Dobra klawiatura powinna posiadać podstawkę na nadgarstki, może być "złamana" w połowie dla lepszego ułożenia rąk. Należy też zwrócić uwagę na to, aby przyciski były nisko osadzone (niezbyt wysokie), dawały się lekko wciskać i nie hałasowały podczas używania. Niebagatelną rolę odgrywa też rozmieszczenie klawiszy. Przykładowo: im dłuższy klawisz backspace, tym lepszy, bo łatwiej po prostu w niego trafić.
</p><p>
Na rozpoczęcie kursu szybkiego pisania warto wybrać odpowiedni czas. Powinien to być taki okres, w którym masz możliwość regularnego ćwiczenia. Dzięki temu nie stracisz formy. Poświęcaj co najmniej 20 minut dziennie na doskonalenie pisania. Rób to jednak wtedy, kiedy masz ochotę, a nie wbrew sobie. W czasie kiedy wykonujesz podstawowe ćwiczenia, unikaj pisania dłuższych tekstów (np. wypracowań, referatów) na komputerze, aby nie pisać na klawiaturze dwoma palcami i nie utrwalać złych nawyków. To ważne!
</p><p>
Istnieje kilka zasad, które mówią o tym, jak należy wciskać klawisze. Przede wszystkim, odpowiedniejszym słowem niż "wciskać" jest raczej "uderzać"; a powinno się to robić zdecydowanymi, szybkimi i skutecznymi ruchami palców. Ważne jest zachowanie odpowiedniej rytmiki pisania. Klawisze powinno się uderzać w jednakowych odstępach czasu (niezależnie od trudności tekstu), z podobną siłą. Zwróć też uwagę na prawy klawisz ALT, służący do robienia polskich ogonków. Jeśli znajduje się blisko środka klawiatury - czyli wtedy, gdy masz krótką spację - wciskaj go prawym kciukiem; natomiast leży blisko prawego brzegu, wygodniejsze może być wciskanie go prawym małym palcem. Pamiętaj, że możesz łatwo przybrać właściwą pozycję rąk na klawiaturze bez patrzenia na nią, odnajdując palcami wskazującymi zgrubienia na klawiszach "f" i "j".
</p><p>
Nie spiesz się podczas pisania. W przeciwnym wypadku popełnisz więcej błędów, co spowoduje, że będziesz musiał często używać klawisza backspace i stracisz sporo czasu. Skup się raczej na tym, aby pisać poprawnie, a nie jak najszybciej. I na koniec, pamiętaj, żeby nie denerwować się i nie zniechęcać, nawet jeśli dopiero zaczynasz zaznajamiać się z klawiaturą. Jeśli będziesz cierpliwy i wytrwały, a podczas ćwiczeń zrelaksowany, szybko osiągniesz dobre wyniki. Ćwiczenie czyni mistrza (klawiatury)!
</p>

<h3>Licencja</h3>

CoolKey stanowi wolne oprogramowanie i jest dostępny na licencji GNU General Public License w wersji 3.

<h3>Autorzy</h3>

<ul>
  <li>Michał Dettlaff
  <li>Łukasz Draba
  <li>Karol Domagała
</ul>

</body>
</html>

